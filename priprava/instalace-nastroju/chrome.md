Pro tvorbu webů budeme potřebovat několik speciálních programů, které většina profesionálů z praxe používá každý den. Tyto programy pomáhají psát a spravovat kód, komunikovat s počítačem nebo se vyznat v různých verzích vašich rozpracovaných projektů.

## Prohlížeč Chrome

Abychom nemuseli hned zkraje řešit rozdíly mezi jednotlivými prohlíženči, budeme všichni svorně používat Google Chrome. Tímto vás rozhodně nenutíme jej používat v soukromí nebo snad psát aplikace pouze pro tento prohlížeč. Krása internetu spočívá právě v tom, že je do velké míry nezávislý na konkrétním softwaru. Pro nás je však ze začátku praktičtější mít vývojová prostředí všichni stejná kvůli snadnajšímu řešení různých problémů, kterých bude i tak dost.

Pokud prohlížeč Google Chrome máte již nainstalovaný, aktualizujte si jej na nejnovější verzi. Pokud jste zatím používali jiný prohlížeč, Google Chrome najdete na jeho [oficiálních stránkách](https://www.google.com/chrome). Stačí stáhnout instalátor a následovat instrukce.
